---
title: 'Marka osobista to efekt uboczny'
createdAt: '2025-03-19'
updatedAt: '2025-03-19'
published: true
description: 'Marka osobista nie jest dla mnie celem. Jest efektem dobrze zrobionej roboty.'
banner: './banner.jpg'
---

Dzielenie się wiedzą przynosi niespodziewane korzyści

Kiedyś myślałem, że aby stać się bardziej rozpoznawalnym w swojej branży, trzeba mieć jakiś plan, ale okazało się, że wystarczy po prostu robić rzeczy, które mają sens:

- podzielić się czymś na spotkaniu zespołowym,
- przygotować krótką prezentację o czymś, czego ostatnio się nauczyłem i co może się przydać w projekcie,
- wytłumaczyć prosty koncept na tablicy podczas rozmowy.

Na początku nie widziałem w tym nic wielkiego, ale z czasem zauważyłem, że ludzie zaczynają mnie kojarzyć jako osobę, do której warto przyjść z pytaniem.

Potem pojawiły się kolejne okazje:

- tech talki,
- wewnętrzne webinary,
- meetupy, konferencje.

Nie planowałem żadnych efektów i nie oczekiwałem, że będę miał z tego jakieś korzyści, ale i tak się pojawiły:

- Dostałem propozycję udziału w projekcie dokładnie w tych technologiach, w których chciałem się rozwijać.
- Wyglądało, że wiem, co robię, więc miałem większy wpływ na to, nad czym będę pracować.
- A gdy wrzucałem codziennie przez 316 dni commity na GitHuba, to firmy zaczęły pisać do mnie z ofertami pracy, mimo że wtedy nie prowadziłem nawet LinkedIna.

To wszystko przyszło samo.

Z moich doświadczeń wynika, że największe korzyści przychodzą wtedy, gdy wcale się ich nie spodziewam i gdy po prostu dzielę się tym, co robię.

**Nigdy świadomie nie budowałem marki osobistej**. Kiedyś próbowałem sobie wmówić, że jest inaczej i że wszystkie pozytywne rzeczy, które mnie spotkały, są wynikiem jakiejś doskonałej strategii.

A prawda jest taka, że wszystko jest wynikiem uczenia się, realizowania ciekawych projektów, dzielenia się swoimi doświadczeniami i czasem jakąś wiedzą.

Ktoś kiedyś pomógł mi też zrozumieć, że nastawienie się na "budowanie marki osobistej" często prowadzi do odwrócenia przyczyny i skutku – **tworzymy treści i robimy rzeczy, żeby być widocznym, zamiast być widocznym dzięki temu, co robimy**. W skrajnych przypadkach staje się to grą pozorów: **publikujemy, żeby zaistnieć, a nie dlatego, że mamy coś wartościowego do powiedzenia**.

Po latach obserwacji nabrałem pewności, że najbardziej autentyczna marka osobista buduje się sama. Jeśli robimy naprawdę dobrą robotę, to ludzie w końcu to zauważą. Jeśli musimy ich do tego w jakikolwiek sposób namawiać, to nigdy nie mamy pewności, czy rzeczywiście nas cenią, czy np. tylko odwzajemniają przysługę.

Wyrzuciłem frazę „marka osobista” ze swojego słownika, bo zauważyłem, że gdy zaczynam o tym myśleć, nacisk idzie w niewłaściwą stronę – na mnie zamiast na innych. A kiedy po prostu robię coś, bo to lubię i uważam, że może być wartościowe dla innych, to efekty są początkowo może mniej spektakularne, ale długofalowo o wiele lepsze.

Nie uważam, że tradycyjne budowanie marki osobistej nie działa i rozumiem, że budowanie marki oraz pomaganie innym się nie wyklucza. Jednak dla mnie takie podejście stoi zbyt blisko "trochę wam pomogę, ale tylko na tyle, żeby mieć jeszcze czas na budowanie własnego wizerunku".

W Internecie na każdym kroku spotykam osoby, które twierdzą, że łączą te dwie rzeczy, a gdy się przypatrzeć, to widać, że już od dawna są nastawione wyłącznie na wzmacnianie siebie albo każde "pomaganie innym" jest wypaczone przez "czy to pomoże mojej marce osobistej".

Jeśli moim celem jest podążać za swoimi zainteresowaniami i robić wartościowe rzeczy dla innych, to mogę skupić się na tym w 100%, bo wiem, że jeśli będę robił coś naprawdę dobrego, to ludzie to zauważą. To jest też założenie [prywatnego bloga](/prywatny-blog).

Zdaję sobie sprawę, że w dzisiejszych czasach, gdzie każdy stara się wszystkich przekrzyczeć, to podejście jest może zbyt naiwne. **Sprawia mi jednak więcej przyjemności**.

Marka osobista nie jest dla mnie celem. Jest efektem dobrze zrobionej roboty.
